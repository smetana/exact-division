---
layout: post
author: Роман Жбадинский
author_url: https://www.facebook.com/zhbadynskyi
title: Интерьвью веб-журналу Daily Metal
image: 2014-08-12.jpg
info: Daily Metal поспілкувався з українським хеві-метал гуртом Exact Division і дізнався про EP Dirt Jumper, запис нового альбому, а також про велосипедні пристрасті суворих київських музикантів.
---

_Daily Metal поспілкувався з українським хеві-метал гуртом Exact Division і дізнався про EP Dirt Jumper, запис нового альбому, а також про велосипедні пристрасті суворих київських музикантів._

![Exact Division](/img/ed.jpg "Exact Division")

_Привіт! У 2011 році ви вирішили зібратись після стількох років затишшя. Як це відбулося? Чому саме тоді?_

Привіт!
Дійсно, творча пауза затягнулася – ми мовчали майже 20 років. Дружини, машини, кар'єри не залишали часу для серйозної творчості. На якийсь період часу ми навіть втратили один одного з поля зору. Потім знову «знайшлися», стали спілкуватися, вибиратися спільно на пиво і більярд. У якийсь момент виникла думка знову зібратися як група. Після попереднього обговорення стало ясно, що музика нікого не «відпустила» і ми вирішили не чинити опір нашому бажанню.

_Тоді ж, у 2011, змінилась назва з Exile на Exact Division. А чому саме Exact Division? Розкажіть, як обирали назву для гурту?_

Ну, по-перше, назва Exile втратила актуальність для нас самих. По-друге, з'ясувалося, що вже існує кілька груп з такою назвою. Було потрібно щось унікальне, щось не примітивне і не надто заумне. Наш барабанщик Олексій запропонував назватися Exact Division. Назва нам сподобалася, здалася дещо співзвучною з попередньою і цікавою за змістом. Хочемо зазначити, що, хоча в ній присутнє слово Division, ніякого відношення до військового підрозділу воно не має. Exact Division – термін, який представляє собою задачу «про Справедливий поділ» з теорії ігор (математики зрозуміють :). Ну, і звучить добре!

_Розкажіть, будь ласка, про ЕР Dirt Jumper._

Через деякий час після нашого другого народження ми підготували програму, з якою виступали на локальних концертах. Було очевидно, що для того, щоб рухатися далі, пробиватися на які-небудь цікаві і масштабні заходи в Києві та за його межами, необхідно мати записаний матеріал. Хоча б для того, щоб вислати його організаторам. Вирішили зробити це у вигляді ЕР. Для «повноти картини» ми намагалися вибрати з програми пісні, які найбільш відрізняються за настроєм і звучанням. Зведення та мастеринг нам робив W.Angel, а оформленням займався Nurgeslag. ЕР Dirt Jumper вийшов і як інтернет-реліз, і в традиційному вигляді (диск + конверт).

![Exact Division](/img/dm_1.jpg "Exact Division")

_Зараз готуєте повноформатний альбом, коли можна чекати на нього? Розкажіть трохи про настрій альбому, якусь загальну концепцію._

Матеріал практично готовий до запису, сподіваємося встигнути до кінця року. При створенні пісень ми не намагалися дотримуватися якоїсь жорсткої концепції. І це, на наш погляд, навіть непогано. У нас немає пісень-клонів, схожих одна на одну. Але, тим не менш, все в рамках обраного стилю. А настрій альбому буде вельми бадьорим і бойовим! Хеві метал без нюнь!

_Цей рік був дуже насичений в житті нашого суспільства. А що стосовно музичної сфери, що з музичних подій минулого року вам найбільше запам’яталось/сподобалося?_

Певна річ, події в країні сильно вплинули на всі сфери життя суспільства. І музична область – не виняток. Негативу, звичайно, вистачає: це і відміни концертів виконавців зі світовим ім'ям, і зрив спільних турів з командами з ближнього зарубіжжя, і зменшення загального числа заходів. Але хочеться відзначити і позитивні моменти: ми бачимо надзвичайний підйом патріотизму і серед українців, і серед українських музичних колективів.

![Exact Division](/img/front.jpg "Exact Division")

_А які плани у вас найближчим часом? Де можна буде почути Exact Division?_

У пріоритеті зараз запис повноформатного альбому, але це не означає, що ми припинили концертну діяльність. Найближчий наш виступ відбудеться 16 серпня на благодійному рок-фестивалі «Пікнік на узбіччі» в Обухові, потім 22 серпня нас чекає KOBYZHCHA MOTOFEST. Дати інших концертів дивіться на нашому сайті www.exactdivision.com та в соціальних мережах.

_Ви грали на багатьох мотофестах. А як ви самі відноситесь до «залізних коней»? Є байкери серед Exact Division?_

Кумедно. Хоча ми і називаємо себе байкерами, у наших коней немає моторів :) Ми велосипедисти-екстремали. Про це навіть говорить назва нашого EP. Dirt Jumping - це дисципліна в екстремальному велоспорті (стрибки на трамплінах). Ми дуже шанобливо ставимося до всіх, хто віддає перевагу двом колесам замість чотирьох :)

_Які у вас плани на далеке майбутнє? 5 або ж і 10 років? Чого хотілося б досягти?_

Так далеко у майбутнє ми не заглядаємо. Будемо писати музику, записувати альбоми, давати концерти – в цьому, власне, сенс і мета нашої діяльності. Хотілося б відвідати якнайбільше країн та міст – у нас досить авантюрна вдача.

![Exact Division](/img/dm_2.jpg "Exact Division")

_На якій сцені хочеться найбільше зіграти? З яким гуртом виступити разом?_

Щодо сцени відповідь однозначна – в українському Криму. А ось вибрати з величезної кількості улюблених виконавців важко. Не відмовимося виступити з будь-яким з них.

_Як ви думаєте, наскільки музика в загальному впливає на життя та світосприйняття людей?_

Це все досить індивідуально. Рок-музика завжди була одним з різновидів протесту, декларацією позиції нонконформізму. Вона не для всіх і це нормально. Музика сильно змінила особисто наші життя в юності. Саме через музику ми стали тими, ким ми є, і ні про що не шкодуємо.

_Як ви думаєте, як вплинуть теперішні процеси в суспільстві (зокрема і напрямок євроінтеграції) на розвиток українського металу?_

Глобального впливу не буде. У нас немає інформаційного вакууму. Україна і до недавніх подій була досить відкритою країною. Ми завжди були в курсі всіх новинок, у нас виступали багато зірок, та й для нас самих було нескладно при бажанні з'їздити на якийсь європейський фестиваль. Євроінтеграція посприяє ще більшої відкритості. Дуже сподіваюся, що нашим командам буде простіше їздити туди.

_Традиційно, ваші побажання читачам DM та фанам важкої музики._

Може, трохи пафосно: слухайте рок-н-рол – це чесна музика вільних людей!

![Exact Division](/img/dm_3.jpg "Exact Division")

Источник: [Daily Metal](http://dailymetal.com.ua/index.php/interview/int/184-exact-division)
